У сучасному світі з кожним днем люди все більше часу приділяють Інтернету. Декому здається, що він витісняє мистецтво,
традиційні джерела інформації. Але це не так. Я вважаю, що Інтернет як чудове досягнення науково-технічного прогресу,
безумовно, розвиватиметься й надалі, хоча ніколи не замінить ні телебачення, ні книжок, ні тим більше театру й музеїв.
По-перше, Інтернет — порівняно нове відкриття. Його плюси й мінуси відразу важко адекватно оцінити. Завжди знаходяться
ті, хто до новинок ставиться з настороженістю, недовірою, як і ті, хто перебільшує їх значення. Яскравим прикладом з історії,
що підтверджує цей доказ, може бути реакція загалу на винахід друкарської машинки. Ви навіть не можете уявити, скільки
протестів виникло проти друкування тексту вручну! Уважалося, що надрукований текст, написаний без вкладання частинки своєї
душі, не містить ніяких емоцій. А зараз нікому й на думку не спаде критикувати надрукований текст. По-друге, Інтернет
відрізняється метою свого призначення від театру, книжки, кіно, телебачення. Уплив мистецтва чи засобів масової інформації
на розум і серце абсолютно різний. Так, зовсім інакше сприймаються навіть кіно- й телефільми, художні твори та їх екранізація,
режисерське й акторське втілення драматичних творів. Наприклад, вистава Львівського театру імені Леся Курбаса «Лісова пісня»
Лесі Українки, де ролі Мавки й Килини виконувала та сама актриса, змусила кожного глядача по-новому заглянути у власну душу,
оцінити, чого в ній більше — світла й любові чи байдужої буденної сірості. І в аурі глядацької зали явно було те Лесине,
«що не вмирає», стократ посилене співпереживанням, співвідчуттям людей, уражених силою краси. Отже, Інтернет ніколи не
замінить телебачення, книжки, театру. Коли ми звикнемо до нового джерела інформації, суперечки про його роль притихнуть;
своєрідність його можливостей доповнить палітру засобів, за допомогою яких людина осягає світ.
состояться

